<div class="cd-schedule-modal__event-info">
	<div>Kajolla on kuusi ohjelmalaaksoa täynnä huikeaa ohjelmaa. Siihen vielä päälle kaikki leirin vapaamuotoiset Välähdys-ohjelmapisteet ja elämykselliset iso yhteiset ohjelmat, niin tehtävää ja koettavaa riittää!

        Elämälaakso
        
        Elämä sai alkunsa 3,6 miljardia vuotta sitten, mutta miten olemme päätyneet siitä hetkestä nykyiseen? Minkälaisia ekosysteemejä maapallolla on ja miten ne toimivat? Entäpä mitä ne merkitsevät ihmiselle? Elämälaaksossa sukelletaan ekosysteemeihin, rakennetaan uusia elinympäristöjä ja pohditaan, miten meidän elämämme kytkeytyy muiden eliöiden elämään. Tule siis ottamaan selvää, miten ja miksi elämä toimii!
        
        Kanttilaakso
        
        Kanttilaaksossa kisaillaan, visaillaan ja väännetään melkein sadassa eri lajissa. Lajeista moni saa inspiraation telkkarin kisaohjelmista. Uskotko pärjääväsi Suurmestarina, Selviytyjänä vai Onnenpyörässä? Tärkeintä on yhteistyö, ja tietysti naapurivartion päihittäminen.
        
        Mittelölaakso
        
        Kajon Mittelölaakso on täynnä toimintaa! Miltä kuulostaisi veistoskilpailu, jamesbondmaiset stuntit tai puunlatvakiipeily? Lähtisitkö pelaamaan nälkäpeliä tai selviytyjäksi naparetkelle? Nämä ja paljon muuta jännittävää on Mittelölaakson idealistalla. Vaikka laakso on nimeltään kuin aktiivista hikiliikuntaa ja sykettä nostattavaa jännitysnäytelmää, on laaksossa toimintaa ihan jokaiselle. Ohjelma jakaantuu fyysisen puolen lisäksi aivonystyröitä kutkuttaviin pohdintatehtäviin. Tärkeää on, että leiriläinen saa yksin ja yhdessä haastaa itsensä oppimaan omista rajoistaan ja kokemaan ainutlaatuista toimintaa!
        
        Rauhalaakso
        
        Ihmisten välisessä toiminnassa tulee aika ajoin vastaan riitoja ja konflikteja, jotka pitäisi ratkaista mahdollisimman rauhanomaisin keinoin ilman sen suurempia myllerryksiä. Mitä on oikeudenmukaisuus? Miten kunnioittaa kaikkia? Rauhalaaksossa seikkaillaan ja ratkotaan pulmia monenkirjavassa maailmassa. Salapoliisin elkein osallistujat pääsevät selvittämään tapahtumien kulkua ja sovittelemaan ristiriitoja.
        
        Tulevaisuuslaakso
        
        Partion visiona on tarjota jokaiselle nuorelle taidot muuttaa maailmaa. Mitä partiotaitoja ja vahvuuksia tarvitaan tulevaisuuden maailmassa? Tässä laaksossa tarvitaan rohkeutta kysyä, kyseenalaistaa ja kuvitella se, mikä ei vielä ei ole toteutunut. Partiolaiset ovat muutoksen tekijöitä!
        
        Tuumalaakso
        
        Tuumalaaksossa tutkitaan, tarkastellaan ja oivalletaan! Laakso tarjoaa osallistujille elämyksiä arkipäivän ilmiöistä ja tieteellisistä teorioista – tämä laakso on teille, pähkähullut professorit ja Pelle Pelottomat!
    
    </div></div>

<div></div>